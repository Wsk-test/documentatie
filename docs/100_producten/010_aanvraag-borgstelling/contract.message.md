# OVEREENKOMST VOOR HET WAARBORGEN VAN SANERINGSKREDIETEN

*Versie 1.0 – 18 februari 2022*

Ondergetekenden

1\. Stichting Bemiddeling en Fondsbeheer, een stichting, statutair gevestigd te Utrecht en kantoorhoudend aan Koningin Wilhelminalaan 5, 3527 LA te Utrecht, ingeschreven in het Handelsregister van de Kamer van Koophandel onder nummer 59083441, ten deze rechtsgeldig vertegenwoordigd door haar bestuurder de heer W. Vos (“SBF”)

2a\. [kredietbank], een [juridisch vorm], statutair gevestigd te [plaats] en kantoorhoudend aan [adres], ingeschreven in het Handelsregister van de Kamer van Koophandel onder nummer [dossiernummer], ten deze rechtsgeldig vertegenwoordigd door [persoon] (hierna te noemen: “Kredietbank”)

Of:

2b\. [gemeente], ten deze rechtsgeldig vertegenwoordigd door [persoon] (hierna te noemen: “Kredietbank”)

Hierna gezamenlijk te noemen “Partijen”

Overwegende:
* Dat er een gedeelde ambitie bestaat bij Partijen, de vereniging voor schuldhulpverlening en sociaal bankieren (de NVVK) en het ministerie van SZW om de toepassing van saneringskredieten in schuldhulpverleningstrajecten te stimuleren en daarmee effectiever te zijn in de aanpak van problematische schulden;
* Dat de oprichting van een Waarborgfonds voor saneringskredieten hiertoe een effectief instrument kan zijn, omdat het barrières voor het verstrekken van saneringskredieten wegneemt en deze breder toegankelijk maakt voor mensen met problematische schulden;
* Dat een dergelijk Waarborgfonds ook de samenwerking tussen kredietbanken verder kan versterken en ruimte kan bieden voor harmonisatie van werkwijzen;
* Dat SBF als fondsbeheerder voor het Waarborgfonds voor saneringskredieten fungeert;
* Dat [Kredietbank] saneringskredieten aan mensen met problematische schulden verstrekt en het risico loopt dit krediet niet of slechts deels terugbetaald te krijgen;
* Dat [Kredietbank] gebruik wil maken van de diensten van SBF om dit risico te laten borgen vanuit het Waarborgfonds voor saneringskredieten;
* Dat Partijen de afspraken die zij in het kader van verstrekking en afname van borgstellingen voor saneringskredieten wensen vast te leggen in deze overeenkomst.

Verklaren het volgende te zijn overeengekomen:

## 1. Algemeen

1. SBF treedt op als dienstverlener binnen deze overeenkomst en verstrekt borgstellingen voor saneringskredieten. [Kredietbank] treedt binnen deze overeenkomst op als afnemer van borgstellingen voor saneringskredieten.
1. SBF heeft de dagelijkse uitvoering van het Waarborgfonds grotendeels uitbesteed aan een derde partij. Op het moment van ondertekening van deze overeenkomst is die derde partij: Stichting Sociale Banken Nederland (“SBN”). Indien SBF in de toekomst de uitvoering van het Waarborgfonds aan een nieuwe partij zou uitbesteden, neemt deze de werkzaamheden van SBN over. 
Overal waar in deze overeenkomst “SBN” wordt genoemd, wordt in dat geval automatisch deze door SBF nieuw gecontracteerde partij voor de uitvoering van het Waarborgfonds bedoeld. 
1. SBN onderhoudt het contact met [Kredietbank]. SBN behandelt in de praktijk alle aanvragen voor borgstellingen en uitkeringen uit het Waarborgfonds en heeft van SBF het mandaat gekregen om borgstellingen voor saneringskredieten grotendeels zelf te accorderen, binnen de door SBF geschetste beleidskaders.
1. Het doel van de overeenkomst tussen SBF en [Kredietbank] is om afspraken vast te leggen over de verstrekking van borgstellingen voor saneringskredieten en voor uitkeringen uit het Waarborgfonds bij geborgde saneringskredieten die gedeeltelijk of volledig oninbaar blijken te zijn.

## 2. Dienstverlening

1. Leidend voor de afspraken rondom de dienstverlening van het Waarborgfonds aan[Kredietbank] is het document “Fondsbeleid Waarborgfonds Saneringskredieten”, dat SBN via haar website publiekelijk beschikbaar stelt. In het vervolg wordt dit document aangeduid als “het fondsbeleid”.
1. Belangrijke definities voor begrippen als “saneringskrediet” en “oninbaar”, die in deze overeenkomst regelmatig terugkomen, zijn beschreven in het fondsbeleid.
1. In het fondsbeleid staan de voorwaarden beschreven waaronder [Kredietbank] borgstellingen voor saneringskredieten en uitkeringen voor oninbare saneringskredieten kan aanvragen, de hoogte van de te betalen premie en andere belangrijke voorwaarden en bepalingen. Het fondsbeleid maakt, voor zover noodzakelijk, integraal onderdeel uit van deze overeenkomst. 
Door het ondertekenen van deze overeenkomst verklaart [Kredietbank] kennis te hebben genomen en akkoord te zijn gegaan met de inhoud van het fondsbeleid.
1. Op initiatief van het Waarborgfonds kan het fondsbeleid periodiek worden aangepast. De regels hieromtrent staan in het fondsbeleid beschreven. Eventuele aanpassing van het fondsbeleid wordt vooraf altijd geconsulteerd bij een klankbordgroep, waar onder andere kredietbanken en gemeenten zitting in nemen.
1. [Kredietbank] deelt de voor SBN benodigde informatie over saneringskredieten die bij het Waarborgfonds worden geborgd, op basis waarvan het Waarborgfonds haar monitoringsfunctie kan vervullen. [Kredietbank] staat voor de juistheid en volledigheid van deze informatie. 
De precieze gevraagde gegevens en de manier van informatiedeling staan beschreven in het document “Handboek Waarborgfonds Saneringskredieten”, dat SBN via haar website publiekelijk beschikbaar stelt. In het vervolg wordt dit document aangeduid als “de werkprocedure”. 
Het streven van het Waarborgfonds is om informatiedeling tussen [Kredietbank] en SBN zo veel als mogelijk geautomatiseerd plaats te laten vinden.
1. Op alle activiteiten voortvloeiend uit deze overeenkomst is de dan geldende Algemene verordening gegevensbescherming (AVG) van toepassing. Als het voor effectieve uitvoering van het WBF niet nodig is, worden geen persoonsgegevens tussen Partijen gedeeld. 
Indien dat in het kader van de AVG noodzakelijk blijkt, wordt een aparte overeenkomst tussen SBF en [Kredietbank] afgesloten voor de uitwisseling van persoonsgegevens en komen Partijen alle daaruit volgende verplichtingen na. Voor zover van toepassing geldt eenzelfde verplichting jegens SBN. 

*Verlening van borgstellingen voor saneringskredieten*

1. Met het afgeven van een borgstelling voor een saneringskrediet staat SBF garant voor de betaling van dat krediet – inclusief een deel van de nog te vorderen kredietvergoeding, zoals beschreven in het fondsbeleid - aan [Kredietbank], indien de betreffende kredietnemer niet langer in staat blijkt om aan de kredietverplichting te voldoen. 
In het fondsbeleid staat beschreven onder welke voorwaarden een aanvraag voor een borgstelling door het Waarborgfonds wordt geaccepteerd.
1. [Kredietbank] doet een aanvraag tot borgstelling bij SBN via een vaste procedure, die is beschreven de werkprocedure. [Kredietbank] wordt geacht hierbij in eerste instantie zelf te beoordelen of de aanvraag aan de voorwaarden voldoet die het Waarborgfonds hieraan stelt. 
Wanneer de inschatting van [Kredietbank] is dat de aanvraag binnen de acceptatievoorwaarden van het Waarborgfonds past, wordt deze automatisch geborgd. Wanneer dat niet het geval is, zoekt [Kredietbank] rechtstreeks contact met SBN om te bespreken of een maatwerkoplossing mogelijk is.
1. [Kredietbank] wordt de mogelijkheid geboden om alle saneringskredieten die ten tijde van ondertekening van deze overeenkomst in de eigen portefeuille zitten, in het geheel voor borgstelling onder te brengen bij het Waarborgfonds. De regels die hiervoor gelden staan beschreven in het fondsbeleid en de benodigde stappen in de werkprocedure.
1. Op een vaste datum iedere maand stuurt SBF een verzamelfactuur aan [Kredietbank] voor de premiebijdragen van saneringskredieten die voor borging door het Waarborgfonds geaccepteerd zijn. [Kredietbank] voldoet deze factuur binnen 60 dagen na verzending. 
Zodra [Kredietbank] de factuur heeft betaald, is de borgstelling op het betreffende saneringskrediet met terugwerkende kracht (vanaf de datum van aanvraag bij het Waarborgfonds) geldig.
1. SBN stuurt namens SBF binnen 30 dagen na de aanvraag door [kredietbank] een schriftelijke bevestiging aan [kredietbank] van de nieuw afgegeven borgstellingen. Deze formele bevestiging van de borgstelling bevat tenminste het unieke ID van het saneringskrediet/klant, de hoogte van het te borgen saneringskrediet en de betaalde premie over het saneringskrediet. Uitkeringen voor saneringskredieten met borgstelling
1. Wanneer een bij het Waarborgfonds geborgd saneringskrediet na verloop van tijd niet of slechts ten dele inbaar blijkt, kan [Kredietbank] bij SBN een aanvraag tot uitkering uit het Waarborgfonds doen. De voorwaarden die hierbij gelden staan omschreven in het fondsbeleid. De benodigde stappen voor een aanvraag tot uitkering staan beschreven in de werkprocedure.
1. SBF besluit uiteindelijk over het al dan niet goedkeuren van de aanvraag tot uitkering. Als er niet aan de voorwaarden uit het fondsbeleid is voldaan, kan SBF besluiten tot het afzien van een uitkering voor het geborgde saneringskrediet. SBF kan een verzoek tot uitkering uit het fonds geheel weigeren als blijkt dat [Kredietbank] eerder, bij de aanvraag tot borgstelling, onterecht heeft aangegeven dat deze binnen de hiervoor geldende voorwaarden paste.
1. Zodra een geborgd saneringskrediet volledig is afgelost komt de borgstelling van het Waarborgfonds automatisch te vervallen.
1. Na acceptatie van de aanvraag tot uitkering uit het Waarborgfonds maakt SBF binnen 28 dagen het restant van het initieel geborgde bedrag aan [Kredietbank] over.

## 3. Looptijd en beëindiging samenwerking

1. Deze overeenkomst treedt in werking met ingang van de datum van ondertekening door Partijen en geldt vanaf dan voor een termijn van twee jaar. b. Indien de in sub a van dit artikel genoemde termijn is verstreken zonder dat één van de Partijen heeft opgezegd conform hetgeen in sub c hierna is opgenomen, wordt deze overeenkomst voortgezet voor een aansluitende periode van één jaar. Na verstrijken van deze termijn van één jaar wordt deze overeenkomst, behoudens opzegging zoals in sub c hierna is opgenomen, voortgezet voor aansluitende perioden van één jaar. 
1. Beëindiging van deze overeenkomst door opzegging vindt plaats door SBF aan [Kredietbank] of door [Kredietbank] aan SBF tegen het einde van de lopende contractperiode, een en ander met inachtneming van een opzegtermijn van tenminste drie maanden.
1. [Kredietbank] kan binnen de in sub a genoemde periode van twee jaar, met een opzegtermijn van drie maanden, eenzijdig besluiten tot opzegging van deze overeenkomst wanneer minstens één van de volgende situaties zich voordoet:
    1. SBF en/of SBN handelt in strijd met het fondsbeleid;
    1. SBF kondigt een inhoudelijke wijziging van het fondsbeleid aan;
    1. SBF en/of SBN handelt in strijd met hetgeen in deze overeenkomst is
vastgelegd.
1. SBF kan binnen de in sub a genoemde periode van twee jaar, met een opzegtermijn van drie maanden, eenzijdig besluiten tot opzeggen van de overeenkomst wanneer minstens één van de volgende situaties zich voordoet:
    1. [Kredietbank] handelt in strijd met het fondsbeleid;
    1. [Kredietbank] handelt in strijd met hetgeen in deze overeenkomst is vastgelegd.
1. Vanaf het moment van opzegging van deze overeenkomst – ongeacht door welke Partij - en na het verlopen van de opzegtermijn, neemt SBF geen nieuwe aanvragen van [Kredietbank] voor de borgstelling van saneringskredieten meer in behandeling en staakt ze aanvragen die op dat moment in behandeling zijn. Voor reeds geborgde saneringskredieten blijven de afspraken bestaan zoals ze in deze overeenkomst staan beschreven.

## 4. Overmacht

1. Een Partij is niet gehouden tot het nakomen van enige verplichting jegens de andere Partij als hij daartoe wordt gehinderd als gevolg van overmacht. Onder overmacht wordt verstaan: iedere tekortkoming in de nakoming die niet aan een Partij kan worden toegerekend omdat deze niet is te wijten aan haar schuld en noch krachtens de wet, een rechtshandeling of in het verkeer geldende opvattingen voor haar rekening komt.

## 5. Geheimhouding, rechtskeuze en geschillen
1. Partijen zijn verplicht tot geheimhouding tegenover derden die niet bij de uitvoering van deze overeenkomst zijn betrokken. Deze geheimhouding betreft alle informatie van vertrouwelijke aard die Partijen aan elkaar ter beschikking stellen, evenals de informatie opgenomen in deze overeenkomst en die voortvloeit uit deze overeenkomst. De ter beschikking gestelde informatie wordt niet aangewend voor een ander doel dan waarvoor ze werd verkregen, tenzij hiervoor toestemming is gegeven. 
1. Op deze overeenkomst is Nederlands recht van toepassing.
1. Indien één der Partijen zijn verplichtingen uit deze overeenkomst niet of onvoldoende nakomt, treden Partijen met elkaar in overleg over de oorzaak hiervan en proberen gezamenlijk tot een oplossing te komen. Indien Partijen hier gezamenlijk niet uitkomen zal sprake zijn van een geschil. 
1. Ingeval van geschillen over de door Partijen ondertekende overeenkomst of uit daarop voortbouwende overeenkomsten, zullen Partijen trachten deze eerst op te lossen met behulp van mediation, conform het Reglement van de Mediatorsfederatie Nederland zoals dat luidt op de aanvangsdatum van de mediation. Zolang de mediation loopt, zal geen der Partijen het geschil aan de rechter voorleggen, tenzij uitsluitend ter bewaring van rechten. Partijen wonen de eerste mediation-bijeenkomst gezamenlijk bij. Daarna zijn Partijen vrij de mediation op ieder gewenst moment te beëindigen. De mediation vangt aan op het moment dat partijen hun eerste gezamenlijke mediation-bijeenkomst bijwonen.
1. Partijen leggen hierbij vast dat in geval van een geschil een door de NVVK aangewezen persoon als mediator optreedt.
1. Als het onmogelijk blijkt een geschil, als hiervoor bedoeld, op te lossen met behulp van mediation, zal dat geschil worden beslecht door de burgerlijke rechter. Alle geschillen voortvloeiende uit of verband houdende met de uitvoering van deze overeenkomst worden door Partijen in eerste aanleg aanhangig gemaakt bij de gerechtelijke instantie waaronder de plaats van vestiging waar SBF ressorteert.

|                                       |                   |                                                       |
| ------------------------------------- | ----------------- | ------------------------------------------------------|
| Locatie:                              |                   | Locatie:                                              |
| Datum:                                |                   | Datum:                                                |
|                                       |                   | <br><br><br>                                          |
| Wouter Vos                            |                   | Naam:                                                 |
| Bestuurder                            |                   | Functie:                                              |
| Stichting Bemiddeling en Fondsbeheer  |                   | Naam kredietbank:                                     |


<address>
    Kredietbank Nederland<br>
    Gardeniersweg 10<br>
    8933 AA Leeuwarden
</address>

<time>2022-01-01</time>